SINUSITI (Sinusitis)
Çfarë është sinusiti?
Sinusit do të thotë se sinuset tuaja janë të inflamuara (të ndezura) – të skuqura dhe të ënjtura – për shkak të një infeksioni apo ndonjë problemi tjetër.
Ekzistojnë disa forma të sinusiteve, ndërsa ekspertët shëndetësorë përmendin këto:
Akut (zgjat deri në katër javë)
Subakut (zgjat nga katër deri në 12 javë)
Kronik (zgjat më shumë se 12 javë dhe mund të vazhdojë me muaj ose vite)
Rekurrent (me disa paraqitje brenda vitit)
Ku gjenden sinuset?
Sinuset janë hapësira të vogla që janë të vendosura në kafkë ose në eshtrat e kokës që e rrethojnë hundën, ndërsa emërohen sipas eshtrave që i formojnë:
Frontalë (mbi sy në zonën e vetullave)
Maksillarë (brenda eshtrave mollëzorë)
Etmoidalë (menjëherë pas urës së hundës, mes syve)
Sfenoidalë (prapa ashtit etmodal, në pjesën e sipërme të hundës dhe prapa syve)
Sinuset paranazale hapen në hapësirën e hundës dhe janë të përshkuar me qeliza të cilat prodhojnë mukus për ta penguar tharjen e hundës gjatë frymëmarrjes dhe të ndalojnë substancat e padëshirueshme duke i penguar që të arrijnë në mushkëri.
SIMPTOMAT
Një nga simptomat më të shpeshta të cilësdo formë të sinusitit është dhimbja, ndërsa lokalizimi varet nga sinusi i prekur.
Nëse keni dhimbje në ballë – problemi qëndron në sinuset frontale.
Dhimbje në nofullën e sipërme dhe dhëmbë, me ndjeshmëri në fytyrë – do të thotë se janë të përfshirë sinuset maksillare.
Ndjeni dhimbje prapa syve, nganjëherë me ënjtje të kapakëve të syrit dhe indeve rreth syve dhe ndjeshmëri kur prekni anët e hundës – do të thotë se sinusiti është zhvilluar në sinuset etmoidale.
Dhimbje në qafë, dhimbje veshi dhe dhimbje e thellë në maje të kokës – mund të jetë shenjë se janë inflamuar sinuset sfenoidale.
Dhimbja nuk është aq e shpeshtë te sinusitet kronike në raport me ato akute. Krahas dhimbjes, njerëzit me sinusit (qoftë akut ose kronik) zakonisht kanë sekrecione të trasha nga hunda që mund të jenë të bardha, të verdha, të gjelbra ose me ngjyrim gjaku. Nganjëherë këto sekrecione thahen në pjesën e pasme të fytit dhe vështirë pastrohen. Po ashtu, rastet me sinusit zakonisht shoqërohen me hundë të zëna, si edhe me ndjenjë të përgjithshme të plotësisë së fytyrës.
Simptomat tjera më të rralla të sinusitit janë:
Lodhja
Zvogëlimi i ndjenjës së të nuhaturit
Kollitja që mund të përkeqësohet natën
Dhimbje fyti
Frymëmarrje e vështirësuar
Temperaturë/ethe.
Në raste shumë të rralla, sinusiti akut mund të pasojë me infeksion të trurit dhe komplikime tjera serioze.
SHKAKTARËT
Sinusiti akut mund të shkaktohet nga:
Ftohja e shpeshtë (viruset, bakteret)
Alergjitë dhe gjendjet tjera kronike
Gjendjet shëndetësore para-ekzistuese (gjendje që zvogëlojnë imunitetin ose infeksioni me HIV)
Shkaqet e sinusitit kronik janë të panjohura, mirëpo më poshtë përmendim disa gjendje që mund të paraqesin rrezik për zhvillimin e tij:
Astma dhe alergjitë
Sinusiti akut rekurrent (i përsëritshëm)
Gjendjet shëndetësore paraekzistuese (gjendje që zvogëlojnë imunitetin ose infeksioni me HIV).
DIAGNOSTIKIMI
Mjeku juaj mund ta diagnostikojë sinusitin duke u bazuar në simptomat tuaja dhe pas ekzaminimit të hundës dhe fytyrës tuaj.
Nëse simptomat tuaja nuk e tregojnë qartë se keni sinusit ose nëse ato qëndrojnë për një kohë të gjatë dhe ju nuk shëroheni me terapi, atëherë mjeku mund të kërkojë rëntgenografi, CT (tomografi të kompjuterizuar), në mënyrë që të vërtetojë se ju keni sinusit.
Testet tjera përfshijnë analizat e gjakut dhe analiza e materialit brenda sinuseve për të zbuluar infeksionin bakteror ose mikotik.
TRAJTIMI DHE PARANDALIMI
Nëse keni sinusit akut, mjeku juaj mund të rekomandojë:
Antibiotikë për të kontrolluar infeksionin bakteror (nëse ekziston)
Analgjetikë për të lehtësuar dhimbjen
Pika ose spërkatës Dekongjestivë (barna që tkurrin membranat e ënjtura në hundë dhe e lehtësojnë frymëmarrjen).
Sinusiti kronik është shumë më vështirë për t’u trajtuar. Mjekët ofrojnë dy mënyra të trajtimit: barna dhe ndërhyrje kirurgjike.
Barnat
Spërkatës ose pika për hundë që përmbajnë kortikosteroide
Terapi afatgjate me antibiotikë
Shpëlarje të hundës me ujë të kripur
Kortikosteroide orale (prednisone)
Ndërhyrja kirurgjike
Nëse terapia me barna dështon, atëherë ndërhyrja kirurgjike mund të jetë alternativa e vetme. Qëllimi i operacionit është që të përmirësojë drenazhin sinusal dhe të zvogëlojë bllokimin e pasazhit të hundës. Ndërhyrja kirurgjike, zakonisht bëhet për të:
Zmadhuar hapjet natyrore të sinuseve
Largimin e polipeve nazale
Korrigjimin e problemeve strukturale brenda hundës dhe sinuseve
Por, edhe pse shumë njerëz kanë më pak simptoma dhe kualitet më të mirë jetësor pas ndërhyrjes kirurgjike, megjithatë problemet mund të rishfaqen, madje edhe pas një kohe shumë të shkurtë.
Parandalimi
Nuk ka metoda të cilat janë treguar shkencërisht të suksesshme për të parandaluar sinusitin akut ose kronik. Sidoqoftë, mjekët rekomandojnë spërkatës me ujë të kripur, shmangie të ambienteve të thata shtëpiake, shmangie të irrituesve (tym duhani ose substanca të forta kimike), shmangie ndaj substancave në të cilat jeni alergjikë, mos notoni për kohë të gjatë në pishina me klor, shmangni zhytjen në ujë, etj.
P.S.: Studimi i fundit*
Ju mund të blini ilaçe sa të doni, por sinusiti ka vetëm një mënyrë për ta luftuar. Bëhet fjalë për mënyrën popullore, mjaft të thjeshtë: Shpëlarja e hundëve me tretësirë uji me kripë.
Mjafton vetëm një gotë ujë e përzier me kripë (çerek luge) dhe do të shihni sesi kjo terapi do të funksionojë menjëherë. Kjo mund të duket si një “ilaç i gjyshes”, por rreth kësaj tretësire shpëlarëse ka edhe një vërtetim shkencor.
Sipas një studimi amerikan, uji me kripë paraqet një mjet me efekt pothuajse të menjëhershëm për të liruar kanalet e zëna të hundës dhe nga shtypja e shkaktuar prej sinusitit.
Do të mjaftonin vetëm dy gota në ditë.
Është një mënyrë e cila paraqitet funksionale, si për të rriturit ashtu edhe për fëmijët, madje edhe për ata shumë të vegjël.
Sekreti i saj qëndron pikërisht në faktin se pastrimi me ujë dhe kripë mbron dhe ushqen mukozat që rreshtohen në zgavrën e hundës, ndërsa arrin deri te muret e sinuseve. Kështu ajo ndihmon për të pastruar të gjithë zonën e hundës, e cila çdo ditë është e ekspozuar ndaj të gjitha llojeve të mikrobeve, smogut apo pluhurit.